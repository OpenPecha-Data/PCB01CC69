前説依止四大。何者四大。

偈曰。諸大謂地界。及水火風界。

釋曰。如此四大。能持自相及所造色故名界。云何四界名大。一切餘色依止故。於彼成麁故。故名爲大。復次極遍滿起。地水火風聚中形量大故。復次能増廣一切有色物生。及於世間能作大事故名大。復次此地等界。於何業中成。何爲自性。

偈曰。於持等業成。

釋曰。勝持和攝成熟引長。於四業中。次第成就。地水火風界。轉移増益。故名引長。是名四大業自性者次第。

偈曰。堅濕熱動性。

釋曰。地界以堅爲性。水界以濕爲性。火界以熱爲性。風界以動爲性。引諸大相續令生異處。如吹燈光名動。分別道理論云。何者風界。所謂輕觸。經説亦爾。或説輕觸爲所造色。此法以動爲定性故。説動爲風界。即以業顯風自性。

