前說有為法除聖道 名有流 何者是有為

偈曰 又諸有為法 謂色等五陰

釋曰 色陰受陰想陰行陰識陰 此五陰攝一切有為已至聚集因緣所作 故名有為何以故 無有法無緣及一緣 所生故是彼種類故 於未來無妨 譬如獨陀

偈曰 說世路言依 有離及有類

釋曰 是諸有為法 有已正當行故名世路 復次無常所食故言謂方言是言所應義名言依由執有義言故 佛經說有為法名言依若不爾 則違分別道理二論 彼論云 言依入十八界攝永出名離 所謂涅槃 一切有為
涅槃永出離故 有為法有離 涅槃無離故 有為法名有離有因故 名有類類以因義 毘婆沙師作此說如是等是有為別名

