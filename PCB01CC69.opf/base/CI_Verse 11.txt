今當説無教色。偈曰。

亂心無心耶　隨流淨不淨依止於四大　何無教色説

釋曰。異縁名亂心。入無想定及滅心定名無心。顯非亂心及有心故言耶。是似相續或倶或後故名隨流。善名淨惡名不淨。至得相續亦爾。爲簡此異彼故。説依止於四大。毘婆沙師説。依止以因爲義四大爲無教。生等五因故。欲顯立名因故言何。此法雖以有色業爲性。不如有教色可令他知。故名無教。顯是餘師説故言説。若略説。有教色。三摩提所生善惡性色名無教。

